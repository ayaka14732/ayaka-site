---
title: 南都賦（漢・張衡）
author: 張衡
lang: lzh
---

於顯樂都，既麗且康。陪京之南，居漢之陽。割周楚之豐壤，跨荊豫而為疆。體爽塏以閑敞，紛郁郁其難詳。

爾其地勢，則武闕關其西，桐柏揭其東。流滄浪而為隍，廓方城而為墉。湯谷涌其後，淯水盪其胸。推淮引湍，三方是通。

其寶利珍怪，則金彩玉璞，隨珠夜光；銅錫鉛鍇，赭堊流黃；綠碧紫英，青雘丹粟；太一餘糧，中黃瑴玉。松子神陂，赤靈解角。耕父揚光於清泠之淵，游女弄珠於漢皋之曲。

其山則崆㟅嶱嵑，嵣㟐嶚剌，岝𡺀㠑嵬，𡼲巇屹𡿖，幽谷嶜岑，夏含霜雪。或㟒嶙而纚連，或豁爾而中絕。鞠巍巍其隱天，俯而觀乎雲霓。

若夫天封大狐，列仙之陬，上平衍而曠蕩，下蒙籠而崎嶇。阪坻嶻𡾲而成甗，谿壑錯繆而盤紆。芝房菌蠢生其隈，玉膏滵溢流其隅。崑崙無以奓，閬風不能踰。

其木則檉松楔㮨，槾柏杻橿，楓柙櫨櫪，帝女之桑。楈枒栟櫚，柍柘檍檀。結根竦本，垂條蟬媛。布綠葉之萋萋，敷華蘂之蓑蓑。玄雲合而重陰，谷風起而增哀。攢立叢駢，青冥䀒瞑。杳藹蓊鬱於谷底，森䔿䔿而刺天。虎豹黃熊游其下，豰玃猱㹶戲其巔。鸞鸑鵷鶵翔其上，騰猿飛蠝棲其間。

其竹則籦籠䈽篾，篠簳箛箠。緣延坻阪，澶漫陸離。阿那蓊茸，風靡雲披。

爾其川瀆，則滍澧置濜，發源巖穴。潛㕎洞出，沒滑瀎潏。布濩漫汗，漭沆洋溢。總括趨欱，箭馳風疾。流湍投濈，砏汃輣軋。長輸遠逝，漻淚淢汩。

其水蟲則有蠳龜鳴蛇，潛龍伏螭；鱏鱣鰅鱅，黿鼉鮫觿。巨蜯函珠，駮瑕委蛇。

於其陂澤，則有鉗盧玉池，赭陽東陂。貯水渟洿，亘望無涯。

其草則藨苧薠莞，蔣蒲蒹葭。藻茆菱芡，芙蓉含華。從風發榮，斐披芬葩。

其鳥則有鴛鴦鵠鷖，鴻鴇鴐鵝。𪃈鶂鸊鶙，鷫鷞鵾鸕。嚶嚶和鳴，澹淡隨波。

其水則開竇灑流，浸彼稻田。溝澮脈連，隄塍相輑。朝雲不興，而潢潦獨臻。決渫則暵，為溉為陸。冬稌夏穱，隨時代熟。

其原野則有桑漆麻苧，菽麥稷黍。百穀蕃廡，翼翼與與。

若其園圃，則有蓼蕺蘘荷，藷蔗薑䪤，菥蓂芋瓜。乃有櫻梅山柿，侯桃梨栗，梬棗若留，穰橙鄧橘。

其香草則有薜荔蕙若，薇蕪蓀萇。晻曖蓊蔚，含芬吐芳。

若其廚膳，則有華薌重秬，滍皋香秔。歸雁鳴鵽，黃稻鱻魚，以為芍藥。酸甜滋味，百種千名。春卵夏筍，秋韭冬菁。蘇蔱紫薑，拂徹羶腥。

酒則九醞甘醴，十旬兼清。醪敷徑寸，浮蟻若蓱。其甘不爽，醉而不酲。

及其糺宗綏族，禴祠蒸嘗。以速遠朋，嘉賓是將。揖讓而升，宴于蘭堂。珍羞琅玕，充溢圓方。琢琱狎獵，金銀琳琅。侍者蠱媚，巾㡚鮮明。被服雜錯，履躡華英。儇才齊敏，受爵傳觴。獻酬既交，率禮無違。彈琴擫籥，流風徘徊。清角發徵，聽者增哀。客賦醉言歸，主稱露未晞。接歡宴於日夜，終愷樂之令儀。

於是暮春之禊，元巳之辰。方軌齊軫，祓于陽瀕。朱帷連網，曜野映雲。男女姣服，駱驛繽紛。致飾程蠱，偠紹便娟。微眺流睇，蛾眉連卷。

於是齊僮唱兮列趙女，坐南歌兮起鄭舞。白鶴飛兮繭曳緒，脩袖繚繞而滿庭，羅襪躡蹀而容與。翩綿綿其若絕，眩將墜而復舉。翹遙遷延，䠥𨇨蹁躚。結九秋之增傷，怨西荊之折盤。彈箏吹笙，更為新聲。寡婦悲吟，鵾雞哀鳴。坐者悽欷，蕩魂傷精。

於是羣士放逐，馳乎沙場。騄驥齊鑣，黃間機張。足逸驚飆，鏃析毫芒。俯貫魴鱮，仰落雙鶬。魚不及竄，鳥不暇翔。

爾乃撫輕舟兮浮清池，亂北渚兮揭南涯。汰瀺灂兮船容裔，陽侯澆兮掩鳧鷖。追水豹兮鞭槡锹，憚夔龍兮怖蛟螭。

於是日將逮昏，樂者未荒。收驩命駕，分背迴塘。車雷震而風厲，馬鹿超而龍驤。夕暮言歸，其樂難忘。此乃游觀之好，耳目之娛，未睹其美者，焉足稱舉！

夫南陽者，真所謂漢之舊都者也。遠世則劉后甘厥龍醢，視魯縣而來遷。奉先帝而追孝，立唐祀乎堯山。固靈根於夏葉，終三代而始蕃。非純德之宏圖，孰能揆而處旃？近則考侯思故，匪居匪寧。穢長沙之無樂，歷江湘而北征。曜朱光於白水，會九世而飛榮。察茲邦之神偉，啟天心而寤靈。

於其宮室，則有園廬舊宅，隆崇崔嵬。御房穆以華麗，連閣煥其相徽。聖皇之所逍遙，靈祇之所保綏。章陵鬱以青葱，清廟肅以微微。皇祖歆而降福，彌萬祀而無衰。帝王臧其擅美，詠南音以顧懷。

且其君子，弘懿明叡，允恭溫良。容止可則，出言有章。進退屈伸，與時抑揚。方今天地之睢剌，帝亂其政，豺虎肆虐，真人革命之秋也。爾其則有謀臣武將，皆能攫戾執猛，破堅摧剛。排揵陷扃，蹵蹈咸陽。高祖階其塗，光武攬其英。是以關門反距，漢德久長。

及其去危乘安，視人用遷。周召之儔，據鼎足焉，以庀王職。縉紳之倫，經綸訓典，賦納以言。是以朝無闕政，風烈昭宣也。

於是乎鯢齒眉壽鮐背之叟，皤皤然被黃髮者，喟然相與歌曰：

望翠華兮葳蕤，建太常兮裶裶。

駟飛龍兮騤騤，振和鸞兮京師。

總萬乘兮徘徊，按平路兮來歸。

豈不思天子南巡之辭者哉！遂作頌曰：

皇祖止焉，光武起焉。

據彼河洛，統四海焉。

本枝百世，位天子焉。

永世克孝，懷桑梓焉。

真人南巡，覩舊里焉。 
